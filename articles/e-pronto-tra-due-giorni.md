---
meta:
  title: "\xC8 pronto tra due giorni\u2026"
  description: "Un racconto ironico e verosimile sul perch\xE9 stimare \xE8 un atto\
    \ di fede"
hero:
  img: /img/posts/e-pronto-tra-due-giorni.png
drawer: null
---

# È pronto tra due giorni…
## …e poi passa un mese

> "Due giorni massimo." 

Lo dico, lo penso, lo so. Eppure spesso, due giorni dopo, siamo ancora lì che guardiamo il nostro tool di project management con aria interrogativa. O magari non c'è proprio una board, solo l'ennesima mail con una sfilza di richieste.

Parlando qualche giorno fa con un'amica PO, mi è tornato in mente quando lavoravo in agenzia di comunicazione, stretto tra account che promettevano consegne impossibili e clienti che non sapevano cosa vogliono (ma lo volevano ieri). 

In mezzo a tutta questa bolgia? Tu. Non importa se sei dev, PM, designer o tutte e tre le cose insieme. Il tuo compito sarà sempre quello di trasformare idee vaghe e preventivi approssimativi in codice funzionante.

E dopo aver riguardato con attenzione le pochissime informazioni che ti sono arrivate, pensi:

> "Ok, faccio da me... mi prendo il rischio... Un form con due campi, un bottone, e una mail. Roba da due giorni, no?" 

Probabilmente alle 19:30 al pub dietro l'ufficio mentre una birretta o un panzerotto ti danno un breve lampo di carica creativa.
Ma allora… perché passa un mese?

Ogni riferimento a fatti, cose e persone è verosimilmente casuale. L’obiettivo non è criticare nessuno, ma condividere esperienze e provare a risolvere insieme problemi fin troppo diffusi.

---

## Un esempio (troppo) verosimile

### Il cliente:
> “Dobbiamo partire con un flash sale! Marketing sta lavorando alla campagna, ci serve una landing page.”

### Il commerciale:
> “Guarda, nulla di che, il cliente vuole una landing con form e download brochure. La vorrebbe a 600, ma per strappargli 800 ho detto che i contenuti e l'analisi SEO li facciamo noi.”

### Il team, PM e gli altri reparti coinvolti:
> *cricket noises*

E poi:
- Mancano le immagini
- I testi li deve scrivere un reparto già oberato di lavoro
- Nessuno ha pensato alla GDPR
- Le password per accedere al dominio FTP sono errate
- Serve una preview per l’approvazione… domani

E nel mentre:
> "Scusami, tu sai perché non mi va la posta?"

[Ma io che cazzo ne so, scusa](https://youtu.be/2UySMOsphF8)

---

## Tre problemi da non sottovalutare

### 1. Il cliente non sa di avere un problema
O quanto meno preferisce pensare che sei tu a trovare le soluzioni. Non è colpa sua: non è il suo mestiere. Noi, per dargli ciò che vuole (o meglio: ciò che gli serve), dobbiamo imparare a creare connessione. Altrimenti restiamo su due binari paralleli.

### 2. Cattiva analisi (e budget suicida)
La stima viene fatta a istinto, il budget a sentimento. Nessuna discovery, nessuna retrospettiva. E spesso un account troppo sicuro di sé stima il tuo lavoro senza consultarti.

Ma arriva il giorno in cui si inizia a lavorare ed è subito:
> "La riunione è durata 2 ore, ma nessuno ha preso nota. La mail di recap? Non pervenuta."

E non hai peccato nell'aver pensato "Ma qua dentro... Devo fare tutto io?".

### 3. Cooperazione tra reparti: default fallito
Ogni team parla una lingua diversa. Marketing, prodotto, tech: tutti hanno una visione, ma nessuno ha una mappa condivisa. Quando subentra l’urgenza, ognuno corre nel proprio recinto.

Se poi aggiungiamo che troppe volte la gente guarda solo al proprio giardino... Viene fuori un GANTT che, se lo fotografi da distante, puoi rivenderlo come NFT di "arte post moderna".

---

## Soluzioni da lunedì mattina

- **Fai domande scomode prima di iniziare**
  Se non hai tutte le risposte, non hai nemmeno tutte le feature. Il budget è stato deciso, ok. Ma allora lavoriamo su ciò che possiamo fare bene. Se il progetto funziona, il cliente tornerà. E magari con più fiducia (e più budget).

- **Scrivi le stime con penna e matita**
  Penna per API e controller. Matita per tutto ciò che dipende da altri. Un Google Sheet condiviso basta per allineare la realtà tra tecnici e account. Non dobbiamo vendere, dobbiamo essere chiari.

- **Crea un mini onboarding per ogni progetto**
  Anche una Google Doc con due sezioni può evitare settimane di frustrazione. E occhio al linguaggio: ciò che capisci tu, potrebbe risultare arabo per il reparto grafico o il social media manager.

- **Non avere paura di dire no (o non ora)**
  Il timing è strategia. Se non puoi fare tutto, fallo meglio. O almeno… cambia prospettiva e condividila.

---

## La verità? Ci mentiamo da soli.

Non per malizia, ma per sopravvivere. Stimare è difficile, ma collaborare senza contesto lo è di più.

La prossima volta che pensi “ci vogliono due giorni”, chiediti:
> *…ma ci sono le condizioni perché siano davvero due giorni?*

E se vuoi condividere la tua storia di “due giorni diventati quattro settimane”, sei nel posto giusto.

---
